BAŞLIK: REGRESYON MODELLERİNDE BAŞARI DEĞERLENDİRME (REGRESSION METRICS)
TÜR: Performans Analizi ve Hata Ölçümü

================================================================================
1. GİRİŞ: TEMEL MANTIK NEDİR?
================================================================================
Regresyon modellerinde (Fiyat, Sıcaklık, Satış Adedi tahmini vb.) amaç, tahmin edilen değerin ($\hat{y}$), gerçek değere ($y$) mümkün olduğunca yakın olmasını sağlamaktır.

Burada "Accuracy" (%90 Doğruluk) gibi bir kavram yoktur. Çünkü evin fiyatı 5.000.000 TL iken model 5.000.001 TL tahmin ederse bu "Yanlış" mıdır? Teknik olarak evet, ama pratikte mükemmel bir tahmindir.

Bu yüzden Regresyonda "Hata Miktarı" (Distance/Error) ölçülür.

Temel Kavram: Kalıntı (Residual)
Hata = Gerçek Değer - Tahmin Edilen Değer
e = y - $\hat{y}$

================================================================================
2. TEMEL HATA METRİKLERİ
================================================================================

A. MSE (MEAN SQUARED ERROR - ORTALAMA KARE HATA)
Hataların karesinin ortalamasıdır.
- Mantık: Hataların karesini alırız ki negatifler pozitife dönsün (-10 ile +10 birbirini götürmesin). Ayrıca karesini almak, BÜYÜK hataları devasa şekilde cezalandırır.
- Özellik: Aykırı değerlere (Outlier) karşı çok hassastır. Model bir noktada çok saçmalarsa MSE fırlar.
- Birim Sorunu: Sonuç "karesi alınmış" birimdedir (Örn: TL^2). Yorumlaması zordur.

B. RMSE (ROOT MEAN SQUARED ERROR - KÖK ORTALAMA KARE HATA)
MSE'nin kareköküdür. En yaygın kullanılan metriktir.
- Mantık: MSE'deki "kare birim" sorununu çözer. Sonuç, hedef değişkenle aynı birimdedir.
- Yorum: "RMSE = 50.000" ise, "Modelimiz ev fiyatlarını tahmin ederken ortalama ±50.000 TL sapıyor" diyebiliriz.
- Kullanım: Büyük hataların yapılmasının kesinlikle istenmediği durumlarda idealdir.

C. MAE (MEAN ABSOLUTE ERROR - ORTALAMA MUTLAK HATA)
Hataların mutlak değerinin ortalamasıdır. Kare alma işlemi yoktur.
- Mantık: Tüm hatalara eşit davranır. Büyük hatayı (Outlier) aşırı cezalandırmaz.
- Yorum: "MAE = 40.000" ise, "Ortalama sapmamız 40.000 TL".
- Kullanım: Veri setinde çok fazla aykırı değer (Outlier) varsa ve bunları temizlemek istemiyorsak MAE daha dirençli (Robust) bir metriktir.

================================================================================
3. MODELİN AÇIKLAYICILIK GÜCÜ (R-KARE)
================================================================================
Hata miktarı tek başına yeterli değildir. Modelin veriyi ne kadar iyi "kavradığını" anlamamız gerekir.

D. R-KARE ($R^2$ - COEFFICIENT OF DETERMINATION)
Bağımsız değişkenlerin (X), bağımlı değişkendeki (y) varyansı (değişimi) ne kadar açıklayabildiğini gösterir.
- Değer Aralığı: Genellikle 0 ile 1 arasındadır. (Negatif çıkarsa model ortalamadan bile kötü demektir).
- Yorum: $R^2$ = 0.85
  "Modelimiz, ev fiyatlarındaki değişimin %85'ini, eldeki özelliklerle (oda sayısı, konum vb.) açıklayabiliyor. Kalan %15 açıklayamadığımız diğer faktörlerdir."
- Tuzak: Modele gereksiz, saçma sapan sütunlar (Örn: Ev sahibinin burcu) ekleseniz bile $R^2$ artma eğilimindedir. Bu yanıltıcıdır.

E. DÜZELTİLMİŞ R-KARE (ADJUSTED $R^2$)
Klasik R-Kare'nin "her yeni değişkenle artma" tuzağını düzeltir.
- Mantık: Modele eklenen yeni değişken gerçekten işe yarıyorsa puanı artırır, yaramıyorsa puanı DÜŞÜRÜR (Cezalandırır).
- Kullanım: Çoklu Doğrusal Regresyon (Birden fazla girdi değişkeni olan) modellerinde mutlaka bu değere bakılmalıdır.

================================================================================
4. İŞ DÜNYASI İÇİN ÖZEL METRİK
================================================================================

F. MAPE (MEAN ABSOLUTE PERCENTAGE ERROR)
Hatanın sayısal değeri değil, yüzdesel değeri önemlidir.
- Formül: Mutlak Hata / Gerçek Değer
- Yorum: MAPE = %5. "Modelimiz ortalama %5 yanılıyor."
- Avantajı: Farklı ölçekteki ürünleri kıyaslarken harikadır. (10 liralık kalemde 1 lira hata ile 1 milyonluk evde 1 lira hata aynı değildir. MAPE bunu çözer).
- Dezavantajı: Gerçek değer 0 ise hesaplanamaz (Sıfıra bölünme hatası).

================================================================================
5. KARŞILAŞTIRMA VE SEÇİM REHBERİ
================================================================================

SENARYO                                      | HANGİ METRİK KULLANILMALI?
-------------------------------------------- | ---------------------------------------
Standart, genel bir başarı ölçümü istiyorum. | RMSE (Endüstri Standardı)
Verimde çok fazla Aykırı Değer (Outlier) var.| MAE (Çünkü sapmalara dirençlidir)
Büyük hatalar felaket olur (Cezalandır).     | MSE veya RMSE
Yöneticime sunum yapacağım, TL anlamaz.      | MAPE (% Hata olarak sunmak için)
Modelin varyansı açıklama gücünü merak ediyorum.| Adjusted R-Squared
Farklı ölçekteki (Birim) verileri kıyaslayacağım.| MAPE

================================================================================
ÖZET TABLO: FORMÜL MANTIĞI
================================================================================
METRİK | İŞLEM                                   | ANLAMI
------ | --------------------------------------- | -------------------------------------
MAE    | |Fark|                                  | Mutlak fark. Saf ortalama.
MSE    | (Fark)^2                                | Karesi. Büyük hatalara ağır ceza.
RMSE   | Kök((Fark)^2)                           | Karesinin kökü. Birimi düzeltir.
R^2    | 1 - (Model Hatası / Ortalama Hatası)    | Açıklanan varyans oranı (%).